<!DOCTYPE html>
<head>
<title>Bangla Kobita</title>
<meta http-equiv="Content-Type" content="text/html" charset="UTF-8"/>
</head>

<body>
<div id="container">
  <div id="header">
    <div id="content">
      <h2>যখন বৃষ্টি নামল</h2>
      <h3>শক্তি চট্টোপাধ্যায়</h3> 
      বুকের মধ্যে বৃষ্টি নামে নৌকা টলমল<br>
      কুল ছিঁড়ে আজ অকূলে যাই এমন সম্বল<br>
      নেই নিকটে; হয়ত ছিল বৃষ্টি আসার আগে<br>
      চলচ্ছক্তিহীন হয়েছি তাই কি মনে জাগে? <br>
      পোড়োবাড়ির স্মৃতি আমার স্বপ্নে মেশা দিন<br> 
      চলচ্ছক্তিহীন হয়েছি, চলচ্ছক্তিহীন।<br> 
      <br><br>
      বৃষ্টি  নামল যখন আমি উঠোন-পানে একা,<br> 
      দৌড়ে গিয়ে ভেবেছিলাম তোমার পাব দেখা।<br> 
      হয়ত মেঘে-বৃষ্টিতে বা শিউলিগাছের তলে <br> 
      আজানু কেশ ভিজিয়ে নিচ্ছো আকাশছেঁচা জলে।<br> 
      কিন্তু তুমি নেই বাহিরে - অন্তরে মেঘ করে,<br> 
      ভারি ব্যাপক বৃষ্টি আমার বুকের মধ্যে ঝরে!<br> 
    </div>
  </div>
</div>
</body>
</html>
